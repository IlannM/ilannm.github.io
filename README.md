# אגרות משה - יורה דעה ח"ב - סימן לו

## בדבר אלקאהאל שנעשה ממיני סילקא שנעשה בכלים שעשו שם אלקאהאל מיין ועשו חומץ ממה שערבו מאלקאהאל זה חמשה אחוזים במים

ד׳ אייר תשכ״ב.

**מע״כ ידידי הרה״ג מוהר״ר מאיר שמעון הלוי ווארשאווסקי שליט״א סגן רב הראשי בשטראסבורק במדינת צרפת.**

הנה בדבר האלקאהאל שנעשה ממיני סילקא אבל נעשה באותן הכלים שעושים בהם גם אלקאהאל מיין שהוא אסור מדין סתם יינם ועשו מזה חומץ מתערובות מים ואלקאהאל שחלק מעשרים הוא אלקאהאל אם יש להכשיר החומץ במדינת צרפת שאי אפשר להם להשיג חומץ אחר.

והנה מהא דכ׳ התוס׳ והרא״ש חולין דף ק׳ דלר׳ אפרים דלא אמרינן חתיכה נעשה נבלה בשאר איסורים ניחא מה שצוה הכתוב להגעיל כלי מדין אף היורה גדולה בן יומו דיגעילו שני פעמים דמעט איסור הנפלט מן היורה חוזר ונבלע בתוכו ומגעילו שנית ואותו מעט איסור בטל בששים עיי״ש, חזינן דאף שצריך לשער כנגד כולו ידעינן שהבליעה שבדפנות הכלי הוא הרבה פחות מהמים שבתוך הכלי עד שמה שיבלע היורה איסור ממי הגעלה ראשונה כשיפליט במים ר׳ געלה שניה יתבטל בששים, הרי נמצא שבפעם ראשונה יצא מדפנות הכלי אף שכל הבליעה היתה איסור רק ערך לא יותר מחלק שמינית מהמים שהיו בתוך הכלי, וא״כ חלק אחד מעשרים משמינית הוא אחד מק״ס שנמצא שיש מהאלקאהאל שנעשה מהיין שהיו בלועים בהכלים אחד מק״ס מחלק העשרים אלקאהאל מסילקא שמערבין בהמים לעשות מהן החומץ לכל היותר.

אבל הא נפסק ברמ״א סימן צ״ב סעיף ד׳ דאמרינן חתיכה נעשה נבלה אף בשאר איסורים, שנמצא שכיון שלא היו ששים באלקאהאל שמסילקא נגד האלקאהאל שנפלט מדפנות הכלים שהיו מיין נעשה כולו נבלה ונמצא שכל האלקאהאל הוא איסור שהוא רק חלק מעשרים שאוסר. אבל הא בנתערב איסור לח בהיתר לח כתב הרמ״א שם שיש אומרים דלא אמרינן חתיכה נעשה נבלה ויש לסמוך ע״ז בשאר איסורים לצורך הפסד גדול. ואיתא בש״ך סימן ק״ג סק״כ שגם למה שנפלט בליעת האיסור מהקדרה יש לזה דין לח בלח שבהפס״מ לא אמרינן חנ״נ וכן הוא בהגר״א שם ס״ק כ״ו, וכמפורש הטעם בפמ״ג שם דסובר הש״ך דמה שפולטת הקדרה במים הו״ל לח בלח וא״כ בהפ״מ אבל לצורך גדול הא יש להתיר מכיון שלפי החשבון הוא מהאיסור רק אחד מק״ס בערך כדלעיל.

אבל נראה מכיון שבהפ״מ פוסק הרמ״א לסמוך להתיר בלח בלח הרי הוא משום שיותר נוטה לו שהוא מותר כשיטה זו רק שבלא הפ״מ חוששין לשיטת הסוברין דגם בתערובות לח בלח אמרינן חנ״נ. ולכן יש לסמוך ע״ז באיסור דרבנן אף בלא הפסד כלל כיון שכן הוא עיקר הדין וסתם יינם הוא רק איסור דרבנן.

ועיין בפמ״ג סימן צ״ב במשבצות ס״ק י״א שהביא שהפר״ח היקל באיסור דרבנן דלא אמרינן חנ״נ דלא כהט״ז שם ובסימן צ׳ סק״ד, וכתב הפמ״ג שם דאין לסמוך עליו משום דהפר״ח שמיקל הוא משום שפסק כהמחבר בכחל שאף שהוא באיסור בב״ח מכיון שהוא מדרבנן לא אמרינן חנ״נ וכדהביא הפר״ח מהא דרמב״ם פט״ו ממ״א הכ״ז שסובר דבבשר עוף בחלב לא אמרינן חנ״נ דהא כתב שיכול להוסיף ולבטלו ואם חנ״נ לא שייך זה וכמפורש בט״ז בסימן צ׳ שם, ולכן לפסק הרמ״א בכחל שאמרינן חנ״ג וכן נימא בבשר עוף בחלב גם בשאר איסורין יש לנו לומר חנ״נ אף באיסור דרבנן כמו בבב״ח כדסובר הט״ז. אבל יש מקום לסבור כהפר״ח ולא מטעמיה שפוסק כהרמב״ם גם באיסור דרבנן שבבשר בחלב אלא זה שאנו נוהגין לאסור מדין חנ״נ אינו מדין ברור שהחלטנו לבטל שיטת הר׳ אפרים והרמב״ם והרא״ש ועוד ראשונים שהביא הב״י ופסק כמותם בש״ע, שלא היה זה בכח האחרונים לבטל שיטתם ולהכריע נגדם, ואף שהר״ן ס״פ כל הבשר הביא מירושלמי פ״ב דערלה ה״ג שרבי סובר חנ״נ ג״כ אין זה דבר המכריע לבטל שיטת רבותינו המתירין שגם הם ראו הירושלמי ומ״מ פסקו להתיר, אלא מה שנהגו להחמיר שאמרינן חנ״נ בשאר איסורין הוא רק מדין ספק מחלוקת התוספות ודעימייהו האוסרין, ולכן באיסור דרבנן יש להקל דהא ספק דרבנן הוא להקל. ואף שגם באיסור דאורייתא הוא רק מדרבנן להאוסרין לומר חנ״נ ומטעם זה כתב הב״י עוד טעם על מה שפוסק לקולא עיי״ש. ל״ד כלל דבאיסור דאורייתא מצינו בכמה דברים שמחמירין בספק אף שפשוט שהוא רק מדרבנן כיון שעיקר האיסור הוא מדאורייתא אבל באיסור דרבנן ממש יש ודאי לפסוק להקל. וגם שבאיסור דאורייתא הוא רק חד דרבנן ובאיסור דרבנן הם תרתי מדרבנן.וראיתי בדרבי תשובה ס״ק מ״א שהביא משו״ת כתב סופר שכתב דהמקיל בשאר איסורין באיסור דרבנן לא הפסידו ואולי הוא מטעם שכתבתי (וספר כת״ס אין אצלי). אבל אף להט״ז והפמ״ג ועוד הרבה האחרונים שסוברין דאף באיסור דרבנן שבשאר איסורין נמי אמרינן חנ״נ וראוי להחמיר כמותם, מ״מ בתערובות לח בלח שגם באיסור דאורייתא הוי עיקר הדין דלא אמרינן חנ״נ דמה״ט מתיר הרמ״א בהפ״מ ודאי שגם לדידהו אין מקום להחמיר באיסור דרבנן אף בלא הפסד כלל, וכיון שסתם יינם הוא איסור דרבנן יש להקל.

אבל כל זה הוא בידוע ודאי שהאלקהאל שעושין ממנו החומץ הוא ממה שנעשה מסילקא ומשאר דברים ולא מיין. ובנכרי מסל״ת יש להאמין מאחר שסתם יינם הוא רק איסור מדרבנן ולא איתחזק איסורא. עיין בש״ך סימן צ״ח סק״ב.

והנה אף שמדינא יש להתיר מ״מ אם אפשר להעמיד משגיח שיראה שיעשו האלקאהאל דממינים הכשרים בכלים אחרים, או שיגעילו הכלים שנעשו שם מיין קודם שעושין האלקאהאל משאר הדברים טוב להעמיד מצד מהיות טוב.

ידידו,  
משה פיינשטיין
